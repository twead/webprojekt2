<div class="container" style="margin-top:30px">
<h1>Tevékenységünk</h1>

<p>Közhasznú Alapítványunk a korszerű gyermek-mentőellátás hazai elterjesztésén fáradozik. Az Országos Mentőszolgálattal (OMSZ) szoros együttműködésben Gyermek Mentőorvosi Kocsikat (Gyermek MOK) üzemeltetünk. Alapítványunk indította útjára az ország első Gyermek Mentőorvosi Kocsiját 2005-ben. Több korszerű mentési eszközt, műszer használatát, eljárást vezettünk be Magyarországon.</p>

<p>Az Alapítványt gyermekintenzíves szakorvosok és szakápolók hívták életre és működtetik mindennapi gyógyító munkájuk mellett.</p>

<p>A Gyermek MOK-ok a gyermekintenzív osztályok meghosszabbított karjai. Személyautóval szakorvost, szakápolót és teljes méretválasztékú rohamfelszerelést juttatnak a bajbajutott gyermek feltalálási helyére. A MOK nem szállít beteget, feladata a súlyos, életveszélyes állapotú gyermek vitális paramétereinek stabilizálása. A MOK rendszerben személyautóval végezzük a mentést, amely gyorsabban mozgatható, az orvosok szaktudása jobban kihasználható és költségkímélőbb megoldást jelent, mint a hagyományos rohamkocsik bevetése.</p>

<p>A Gyermek MOK-ok kórházhoz rendeltek. Az intézeten belüli riasztási rendszer biztosítja a személyzet szabadidejének szakirányú kihasználását, a folytonos betegkövetést, gördülékeny betegátadást, azonos szakmai szemléletet.</p>

<p><strong>A Mentőorvosi autókat a 112-es telefonszámra beérkezett hívások alapján az OMSZ irányítja.</strong></p>

<p>Az Alapítvány&nbsp;<a href="oktatas">oktatási</a>&nbsp;tevékenységet is végez. Nagy hangsúlyt fektetünk a baleset-megelőzés, elsősegélynyújtás ismereteinek minél szélesebb körben való terjesztésére. Rendszeresen tartunk országszerte ingyenesen elérhető képzéseket laikusoknak és szakdolgozóknak.</p>

<p>Az elmúlt 13 év során több mint 27 000 súlyos állapotú gyermeket részesítettünk korszerű mentőellátásban, 29 000 laikust oktattunk megelőzésre, sürgősségi ellátásra. Jelen voltunk Győrtől a Balatonon át a Pilis-hegységig közúti baleseteknél, ikerszülésnél, újraélesztésnél, mérgezéseknél, fulladó, görcsölő, eszméletlen gyermekeknél.</p>

<p>Állami támogatásban nem részesülünk,&nbsp;<a href="tamogatas">adományokból</a>, pályázatok útján elnyert támogatásokból valósítjuk meg céljainkat.</p>

<div align="center">
<iframe src="https://www.youtube.com/embed/cSp6V2Vsfhk" ></iframe>
</div>

<p><a href="tamogatas">Kérjük, támogassa Alapítványunkat</a>, hogy a jövőben is biztosítani tudjuk a korszerű felszerelést, szakmai tudást az erre rászoruló gyermekeknek.</p>
</div>